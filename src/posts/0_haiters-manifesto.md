---
title: "Haiterův manifest"
date: "2026-01-18"
author: "Štěpán Vondráček"
thumbnail: "https://media.easy-peasy.ai/27feb2bb-aeb4-4a83-9fb6-8f3f2a15885e/c91e4d73-5283-402f-ad2a-bac383ff82e4.png"
excerpt: "Trojí apel na uživatele GenAI nástrojů"
slug: "haiters-manifesto"
---

Nebudu zastírat, že se cítím lehce nekomfortně v online prostoru plném AI evangelistů, koučů a transformation leadů, kteří užasle repostují kdykoli OpenAI vydá nový model.  Ten je ale už opravdu jen krůček od dosažení AGI (ať už je to cokoliv, ale o tom snad někdy jindy). Kdždopádně radiologové a řidiči teď už doopravdy nebudou mít co žrát.  Minimálně v českém prostředí mi chybějí hlasy, které by z vlastní zkušenosti upozorňovaly na limity používání AI v dlouhodobějším horizontu, a akcentovaly negativní externality, které GenAI přináší. Nechci příliš zabředávat do všeobecných dopadů environmentálních a ekonomických (ačkoliv je považuji za mimořádně závažné a validní). V centru zájmu platformy haiters tak jsou profesionálové, kteří ve své každodenní praxi vnímají, že "rychlé výhry" které AI přináší poněkud zatemňují problémy, které se projeví v dlouhodobějším horizontu.  

![radiologists](https://images.are.na/eyJidWNrZXQiOiJhcmVuYV9pbWFnZXMiLCJrZXkiOiIyOTM3ODk0OS9vcmlnaW5hbF85YTYxZTBiYWQwZGEyODJhZmYzNjE1MGY5NzNjNWZjZi5wbmciLCJlZGl0cyI6eyJyZXNpemUiOnsid2lkdGgiOjEyMDAsImhlaWdodCI6MTIwMCwiZml0IjoiaW5zaWRlIiwid2l0aG91dEVubGFyZ2VtZW50Ijp0cnVlfSwid2VicCI6eyJxdWFsaXR5Ijo3NX0sImpwZWciOnsicXVhbGl0eSI6NzV9LCJyb3RhdGUiOm51bGx9fQ==)  
  


Problémů, které dle mého názoru s používáním AI nástrojů vyvstávají, je hned několik. Budeme-li tvůrčí proces vnímat jako sekvenci kroků, kdy spolu jednotlivé kroky souvisejí, pak první problém spatřuji v absenci procesu učení. Překotná jednoduchost dosažení dostačujícího výstupu (ať už je to ilustrační obrázek nebo pasáž kódu programovacího jazyka), totiž na jedné straně způsobí, že je tento výstup dosažitelný pro široké masy. Ovšem jednotlivci, kteří takto jednoduše tvoří, přicházejí o možnost danou dovednost inkrementálně zlepšovat. Zde se nebavíme o zlepšování promptovací dovednosti, kterou nechci nikak shazovat - můj dojem je jen ten, že lidem stačí výstup, který je "tak akorát OK", což v současné době pokročilých modelů žádnou pokročilou dovednost často nevyžaduje. Zde tedy můj první apel - **nepřestávej trápit svůj mozek nad problémem, který nese diskomfort v podobě pochopení a analýzy**. 
  
  

Tím se dostáváme k dalšímu problému, který s nástupem GenAI výstupů vyvstává - epidemie promptovacího lemplovství. V odvětvích, kde autor není plnohodnotně zainteresován, a jeho jedinou pohnutkou je odevzdat "tak akorát OK" vypadající výstup. Z vlastní zkušenosti vím, jak otravné je když dlouho po deadlinu a po několika výzvách dostanete od kolegy kód, ve kterém se ani neobtěžoval odstranit zakomentovaný prompt/nese viditelné znaky generování skrze LLM (ať už skrze emoji, nebo komentáře mimo dokumentační řetězce). Zatímco dříve se podobné diletanství často provalilo až po čase, a dalo se jednozančně vystopovat skrze podobnost (své o tom ví znalec Kulil, který k pražskému dopravnímu podniku dokulil tento ostudná kompilát kompilát), promptovací lemplovství má méně deterministickou podobu. Boj proti němu vyžaduje ostražitého čtenáře/zadavatele dostatečnou pozornost při posuzování takového výstupu. Zde tedy přichází můj **druhý apel - ať už se jedná o souboj s leností a pohodlností, nebo spíše o snahu využít čas prací na smysluplných věcech, nikdy neslevuj z důslednosti, [nebo budeš o 440 000 $ chudší](https://www.theguardian.com/australia-news/2025/oct/06/deloitte-to-pay-money-back-to-albanese-government-after-using-ai-in-440000-report)**
  

Posledním problémem, který v souvislosti s nástupem GenAI vnímám, je převážně estetického rázu. Mám totiž za to, že nadměrné využívání GenAI nástrojů vede k degradaci výstupů jak grafických i jazykových směrem k přehnané a zbytečné uhlazenosti, a futurističnosti. Mi osobně se protiví na každém korporátním slidu sledovat futuristické výjevy s usměvavými generickými bytostmi (záměrně nepíšu lidmi). Tento přehnaně uhlazený a vznosný styl totiž dle mého názoru přebíjí obsah, a minimálně pro mě anglické fráze jako "cutting-edge", "groubdbreaking" a "disruptive" znamenají, že je autor nedostatečně přesvědčen o svém produktu/projektu/funkcionalitě atd. Úsměvným příkladem může být, kolik akademiků se náhle ponořilo do užívání anglického slova *delve* [jednoduše proto, že si jej z určitého ho důvodu oblíbil ChatGPT](https://pshapira.net/2024/03/31/delving-into-delve/). Toto je můj poslední apel - troufnu si říct, že v současné době **chodí po světě většina posluchačů/čtenářů/diváků, kteří více ocení autentický výtvor živého člověka i se všemi jeho drbnými nedokonalostmi, než uhlazeně vypadající generický výplodek založený na nedůsledném promptu, jehož autora navíc často ani nezarazí, že většině postav chybějí nějaké prsty.**  
Sám nemám rád rozumbradíčky, kteří se ke všemu vyjadřují skepticky, ale nikdy nepřinášejí řešení. Stejně tak si nemyslím, že používat GenAI nástroje je paušálně špatné a k ničemu. Koneckonců, mně jako vývojáři se specializací na strojové učení vytvořily AI nástroje tento web, na kterém bych jinak pracoval měsíce. Smyslem platformy haiters.cz má být upozorňovat na negativa, která GenAI může přinést z dlouhodobějšího hlediska, a přinášet návody a doporučení, jak tomu předcházet.
