---
title: "Haiterův manifest"
date: "2026-01-18"
author: "Štěpán Vondráček"
thumbnail: "https://media.easy-peasy.ai/27feb2bb-aeb4-4a83-9fb6-8f3f2a15885e/c91e4d73-5283-402f-ad2a-bac383ff82e4.png"
excerpt: "Trojí apel na uživatele GenAI nástrojů"
slug: "haiters-manifesto"
---
  

V online prostředí plném AI evangelistů, koučů a transformation leadů 
není těžké podlehnout pocitu, že všeobecná umělá inteligence (AGI) je v podstatě za rohem, a firma, která nenasadila do produkčních procesů nějakého AI agenta, se brzo stane irelevantní. Oproti tomu mi chybějí hlasy, které by z vlastní zkušenosti upozorňovaly na limity používání AI v dlouhodobějším horizontu, a akcentovaly negativní externality, které GenAI přináší. Právě to bylo hlavní motivací, proč jsem se rozhodl vytvořit tuto platformu.

![radiologists](https://images.are.na/eyJidWNrZXQiOiJhcmVuYV9pbWFnZXMiLCJrZXkiOiIyOTM3ODk0OS9vcmlnaW5hbF85YTYxZTBiYWQwZGEyODJhZmYzNjE1MGY5NzNjNWZjZi5wbmciLCJlZGl0cyI6eyJyZXNpemUiOnsid2lkdGgiOjEyMDAsImhlaWdodCI6MTIwMCwiZml0IjoiaW5zaWRlIiwid2l0aG91dEVubGFyZ2VtZW50Ijp0cnVlfSwid2VicCI6eyJxdWFsaXR5Ijo3NX0sImpwZWciOnsicXVhbGl0eSI6NzV9LCJyb3RhdGUiOm51bGx9fQ==)  
  
Problémů, které dle mého názoru s používáním AI nástrojů vyvstávají, je hned několik. Budeme-li tvůrčí proces vnímat jako sekvenci souvislých kroků, pak první problém spatřuji v narušení procesu učení. Překotná jednoduchost dosažení dostačujícího výstupu (ať už je to ilustrační obrázek, nebo pasáž kódu programovacího jazyka) totiž na jedné straně způsobí, že je tento výstup dosažitelný pro široké masy. Na straně druhé však jednotlivci, kteří takto snadno tvoří, přicházejí o možnost danou dovednost inkrementálně zlepšovat. Pokud pominu zlepšování promptovací zručnosti (kterou nechci nijak shazovat), mám za to, že nevyhnutelně dochází k degradaci lidských schopností. Lidem totiž stačí výstup, který je "tak akorát OK", což v současné době pokročilých modelů žádnou pokročilou dovednost často nevyžaduje. Zde tedy můj první apel - **nepřestávej trápit svůj mozek nad problémem, který s sebou nese diskomfort v podobě pochopení a analýzy**. 
  

Tím se dostáváme k dalšímu problému, který s nástupem GenAI výstupů vyvstává - epidemie promptovacího lemplovství. Pozoruji jej zejména v případech, kde autor není plnohodnotně zainteresován, a jeho jedinou pohnutkou je odevzdat "tak akorát OK" vypadající výstup. Z vlastní zkušenosti vím, jak otravné je když dlouho po deadlinu a po několika výzvách dostanete od kolegy kód, ve kterém se ani neobtěžoval odstranit zakomentovaný prompt/nese viditelné znaky generování skrze LLM (ať už skrze emoji, nebo komentáře mimo dokumentační řetězce). Boj proti tomuto nešvaru vyžaduje ostražitého čtenáře/zadavatele a dostatečnou pozornost při posuzování takového výstupu. Zde tedy přichází můj druhý apel. **Ať už se jedná o souboj s leností a pohodlností, nebo spíše o snahu využít čas prací na smysluplných věcech, nikdy neslevuj z důslednosti.**
  

Třetí problém, který v souvislosti s nástupem GenAI vnímám, je převážně estetického rázu. Mám totiž za to, že nadměrné využívání GenAI nástrojů vede k degradaci výstupů jak grafických i jazykových. Osobně vnímám směřování k přehnané uhlazenosti a futurističnosti. Mně samotnému se protiví na každém korporátním slidu sledovat výjevy s usměvavými generickými bytostmi kolem kterých polétávají neonové neidentifikovatelné objekty. Takový styl totiž přebíjí obsah. Kdykoli zaznamenám anglické fráze jako "cutting-edge", "groundbreaking" a "disruptive", je to pro mě signál, že je autor nedostatečně přesvědčen o svém produktu/projektu/funkcionalitě. Úsměvným příkladem může být, kolik akademiků se náhle ponořilo do užívání anglického slova *delve* [jednoduše proto, že si jej z určitého ho důvodu oblíbil ChatGPT](https://pshapira.net/2024/03/31/delving-into-delve/). Toto je můj poslední apel - troufnu si říct, že v současné době **chodí po světě většina posluchačů/čtenářů/diváků, kteří více ocení autentický výtvor živého člověka i se všemi jeho drobnými nedokonalostmi, než uhlazeně vypadající generický výplodek.**

Sám nemám rád rozumbradíčky, kteří se ke všemu vyjadřují skepticky, ale nikdy nepřinesou řešení. Stejně tak si nemyslím, že používat GenAI nástroje je paušálně špatné a k ničemu. Koneckonců, bez AI nástrojů by nevznikl ani tento web. Smyslem platformy haiters.cz má být upozorňovat na negativa, která GenAI může přinést z dlouhodobějšího hlediska, a přinášet návody a doporučení, jak jim předcházet.
